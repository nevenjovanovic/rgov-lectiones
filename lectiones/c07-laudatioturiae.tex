%\section*{O autoru}


\section*{Argumentum}

Haec inscriptio, scalpta circa annum 5 a.~Chr.~n, est laudatio funebris auctoris ignoti pro uxore sua. orationem Q.~Lucretii Vespillonis pro uxore Turia fuisse Theodor Mommsen putavit.

Q.\ Lucretium proscriptum a triumuiris uxor Turia inter cameram et tectum cubiculi abditum una conscia ancillula ab inminente exitio non sine magno periculo suo tutum praestitit singularique fide id egit, ut, cum ceteri proscripti in alienis et hostilibus regionibus per summos corporis et animi cruciatus uix euaderent, ille in cubiculo et in coniugis sinu salutem retineret. (Valeri Maximi factorum et dictorum memorabilium libri novem, 6.7.2 )


\section*{Laudatio Turiae}

[\dots] permansisti prob[a \dots] 

orbata es repente ante nuptiarum diem utroque parente in deserta solitudine una occisis. per te maxume, cum ego in Macedoniam provinciam issem, vir sororis tuae C.~Cluvius in Africam provinciam, inulta non est relicta mors parentum. tanta cum industria munere es p]ietatis perfuncta efflagitando atque vindicando ut si praesto fuissemus non amplius potuissemus. sed haec habes communia cum sanctissima femina sorore tua.

quae dum agitabas ex patria domo propter custodiam non cedisti; sumpto de nocentibus supplicio evestigio te in domum matris meae tulisti ubi adventum meum expectasti 

temptatae deinde estis ut testamentum, quo nos eramus heredes, ruptum diceretur coemptione facta cum uxore; ita necessario te cum universis patris bonis in tutelam eorum qui rem agitabant reccidisse; sororem omnino eorum bonorum fore expertem quod emancupata esset Cluvio. qua mente ista acceperis, qua praesentia animi restiteris, etsi afui, conpertum habeo. veritate caussam communem tutata es testamentum ruptum non esse ut uterque potius hereditatem teneremus quam omnia bona sola possideres; certa quidem sententia te ita patris acta defensuram ut, si non optinuisses, partituram cum sorore te adfirmares; nec sub condicionem tutelae legitumae venturam quoius per legem in te ius non esset, neque enim familiae gens ulla probari poterat quae te id facere impediret; nam etsi patris testamentum ruptum esset tamen iis qui intenderent non esse id ius quia gentis eiusdem non essent 

cesserunt constantiae tuae neque amplius rem sollicitarunt. quo facto officii in patrem, pietatis in sororem, fidei in nos patrocinium succeptum sola peregisti. rara sunt tam diuturna matrimonia finita morte, non divertio interrupta; contigit nobis ut ad annum XXXXI sine offensa perduceretur. utinam vetusta coniunctio habuisset mutationem vice mea qua iustius erat cedere fato maiorem.

domestica bona pudicitiae, opsequi, comitatis, facilitatis, lanificii studii, religionis sine superstitione, ornatus non conspiciendi, cultus modici cur memorem, cur dicam de caritate, familiae pietate, cum aeque matrem meam ac tuos parentes colueris, non alia mente illi quam tuis curaveris, cetera innumerabilia habueris communia cum omnibus matronis dignam famam colentibus? propria sunt tua quae vindico ac paucae uxores in similia inciderunt ut talia paterentur et praestarent quae rara ut essent propitia fortuna cavit.

omne tuom patrimonium acceptum ab parentibus communi diligentia conservavimus; neque enim erat adquirendi tibi cura quod totum mihi tradisti. officia ita partiti sumus ut ego tutelam tuae fortunae gererem, tu meae custodiam sustineres. multa de hac parte omittam ne tua propria mecum communicem. satis sit hoc mihi tuis de sensibus indicasse. liberalitatem tuam cum plurumis necessariis tum praecipue pietati praestitisti [\dots] licet quis alias nominaverit, unam dumtaxat simillimam tui [\dots] habuisti sororem tuam nam propinquas vestras dignas eiusmodi [\dots] beneficiis domibus vestris apud nos educavistis. eaedem ut condiciones aptas familiae vestrae consequi possent, dotes parastis, quas quidem a vobis constitutas communi consilio ego et C.~Cluvius excepimus et probantes sensus vestros, ne vestro patrimonio vos multaretis, nostram rem familiarem subdidimus vestrae nostraque bona in dotes dedimus. quod non venditandi nostri caussa memoravi sed ut illa consilia vestra concepta pia liberalitate honori nos duxisse constaret exequi de nostris. multa alia merita tua praetermittenda mihi sunt 

varia et ampla subsidia fugae meae praestitisti, ornamentis me instruxisti cum omne aurum margaritaque corpori tuo accommodata tradidisti mihi et subinde familia, nummis, fructibus deceptis nostrorum adversariorum custodibus apsentiam meam locupletasti. publicatis bonis repetitis, quod ut conarere virtus tua te hortabatur, mira pietas tua me munibat clementia eorum contra quos ea parabas; nihilo minus tamen vox tua est firmitate animi emissa.

agmen conlectum ex repertis hominibus a Milone, quoius domus emptione potitus eram cum ille fuisset exul, belli civilis occasionibus inrupturum et direpturum fortiter reiecisti et defendisti domum nostram [---] 

iure Caesar dixit tibi acceptum esse referendum extare adhuc me patriae redditum a se, nam nisi parasses quod servaret cavens saluti meae inaniter opes suas polliceretur. ita non minus pietati tuae quam Caesari me debeo. 

quid ego nunc interiora nostra et recondita consilia sermonesque arcanos eruam? ut repentinis nuntiis ad praesentia et inminentia pericula evocatus tuis consiliis conservatus sim ut neque audacius experiri casus temere passa sis et modestiora cogitanti fida receptacula pararis sociosque consiliorum tuorum ad me servandum delegeris sororem tuam et virum eius C.~Cluvium coniuncto omnium periculo; infinita sint si attingere coner. sat sit mihi tibique salutariter me latuisse.

acerbissumum tamen in vita mihi accidisse tua vice fatebor reddito me iam cive patriae benificio et iudicio apsentis Caesaris Augusti quom abs te [---] de restitutione mea M.~Lepidus conlega praesens interpellaretur et ad eius pedes prostrata humi non modo non adlevata, sed traducta et indignum in modum rapsata, livoribus corporis repleta, firmissimo animo eum admoneres edicti Caesaris cum gratulatione restitutionis meae atque vocibus etiam contumeliosis et crudelibus exceptis volneribus palam conquereris ut auctor meorum periculorum notesceret. quoi nocuit mox ea res.

quid hac virtute efficacius, praebere Caesari clementiae locum et cum custodia spiritus mei notare inportunam crudelitatem Lepidi firma tua patientia

sed quid plura? parcamus orationi quae debet et potest esse brevis ne maxuma opera tractando parum digne peragamus. quom pro maxumo documento meritorum tuorum oculis omnium praeferam titulum salutis meae. 

pacato orbe terrarum restituta re publica quieta deinde nobis et felicia tempora contigerunt. fuerunt optati liberi quos aliquamdiu sors nobis inviderat. si fortuna procedere esset passa sollemnis inserviens quid utrique nostrum defuit? procedens alias spem finiebat. quid agitaveris propterea quaeque ingredi conata sis, fors sit an in quibusdem feminis conspicua et memorabilia, in te quidem minime admiranda conlata virtutibus ceteris omittam. 

diffidens fecunditati tuae et dolens orbitate mea ne tenendo in matrimonio te spem habendi liberos deponerem atque eius caussa essem infelix, de divertio elocuta es vocuamque domum alterius fecunditati te tradituram, non alia mente nisi ut nota concordia nostra tu ipsa mihi dignam et aptam condicionem quaereres pararesque ac futuros liberos te communes proque tuis habituram adfirmares, neque patrimoni nostri quod adhuc fuerat commune separationem facturam, sed in eodem arbitrio meo id et si vellem tuo ministerio futurum; nihil seiunctum, nihil separatum te habituram, sororis socrusve officia pietatemque mihi dehinc praestituram. 

fatear necessest adeo me exarsisse ut excesserim mente, adeo exhorruisse conatus tuos ut vix redderer mihi. agitari divertia inter nos ante quam nobis fato dicta lex esset, posse te aliquid concipere mente quare vivo me desineres esse mihi uxor cum paene exule me vita fidissuma permansisses!

quae tanta mihi fuerit cupiditas aut necessitas habendi liberos ut propterea fidem exuerem, mutarem certa dubiis? sed quid plura? cedens mihi mansisti aput me; neque enim cedere tibi sine dedecore meo et communi infelicitate poteram.

tibi vero quid memorabilius quam inserviendo mihi consilium cepisse ut, quom ex te liberos habere non possem, per te tamen haberem et diffidentia partus tui alterius coniugio parares fecunditatem?

utinam patiente utriusque aetate procedere coniugium potuisset donec elato me maiore, quod iustius erat, suprema mihi praestares; ego enim superstite te excederem, orbitate filia mihi supstituta. 

praecucurristi fato, delegasti mihi luctum desiderio tui nec liberos foturos me miserum reliquisti. flectam ego quoque sensus meos ad iudicia tua. 

omnia tua cogitata praescripta cedant laudibus tuis ut sint mihi solacia ne nimis desiderem quod inmortalitati ad memoriam consecratum est. fructus vitae tuae non derunt mihi. occurrente fama tua firmatus animo atque doctus actis tuis resistam fortunae quae mihi non omnia eripuit, sed cum laudibus crescere tui memoriam passa est. sed quod tranquilli status erat mihi tecum, amisi, quam speculatricem et propugnatricem meorum periculorum cogitans calamitate frangor nec permanere in promisso possum. 

naturalis dolor extorquet constantiae vires; maerore mersor et quibus animum firmabam in necutro mihi consto; repetens pristinos casus meos futurosque eventus cogitans concido. mihi tantis talibusque praesidiis orbatus, intuens famam tuam non tam constanter patiendo haec quam ad desiderium luctumque reservatus videor. 

ultumum huius orationis erit omnia meruisse te neque omnia contigisse mihi ut praestarem tibi. legem habui mandata tua; quod extra mihi liberum fuerit, pr[aestabo. 

te Di Manes tui ut quietam patiantur atque ita tueantur opto.

